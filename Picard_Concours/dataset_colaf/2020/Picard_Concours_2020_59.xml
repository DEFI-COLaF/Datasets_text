<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
  <teiHeader>
                <fileDesc>
                    <titleStmt>
                        <idno>PIC_CONCOURS__2020_59</idno>
                        <title type="main"> Cha ch'est misère</title>
                        <title type="collection">Picard Concours</title>
                        <author>Gérard, PLATEVOET</author>
                        <respStmt>
                            <resp>Encoding</resp>
                            <persName xml:id="JJANES">
                                <surname>Janès</surname>
                                <forename>Juliette</forename>
                                <idno type="orcid">0000-0002-8971-6173</idno>
                            </persName>
                        </respStmt>
                        <principal>
                            <persName xml:id="BSAGOT">
                                <surname>Sagot</surname>
                                <forename>Benoît</forename>
                                <idno type="orcid">0000-0001-8957-9503</idno>
                            </persName>
                        </principal>
                        <funder>Inria</funder>
                    </titleStmt>
                    <publicationStmt>
                        <publisher ref="https://colaf.huma-num.fr/">Corpus et Outils pour
                            les Langues de France (COLaF)</publisher>
                        <date when="2024-04-04"/>
                        <availability>
                            <licence target="https://creativecommons.org/licenses/by/4.0/"/>
                        </availability>
                    </publicationStmt>
                    <sourceDesc>
                        <bibl>
                            <title> Cha ch'est misère</title>
                            <author>Gérard, PLATEVOET</author>
                            <pubPlace>Amiens</pubPlace>
                            <publisher>Agence régionale de la langue Picarde</publisher>
                            <date when="2020"/>
                        </bibl>
                    </sourceDesc>
                </fileDesc>
                <profileDesc>
                    <langUsage>
                        <language ident="met-oil-pic" usage="100">
                            <idno type="langue">met-oïl-pic</idno>
                            <idno type="script">latin</idno>
                            <name>Picard</name>
                            <date>2020</date>
                            <location>
                            <region/>
                            <country>Belgique</country>
                            </location>
                        </language>
                    </langUsage>
                    <textClass>
                        <keywords>
                            <term type="supergenre" rend="fiction">Fiction</term>
                            <term type="genre" rend="fiction-prose">Prose</term>
                        </keywords>
                    </textClass>
                </profileDesc>
                <revisionDesc>
                    <change when="2024-04-02" who="#JJANES">Génération du XML</change>
                </revisionDesc>
            </teiHeader>
  <text xml:lang="met-oil-pic">
    <body>
      <div><pb n="Picard_Concours_2020_59_p1.png"/><lb/>N°59<lb/>CHA CH'EST MISÈRE<lb/>Ah tins, i-a ein concours in picard.<lb/>Asteur que j' veos cha, j' vas raviser ç' que j’ai in boutique.<lb/>Pou avoir eine sanche d' gangner, ch' n’est pos pou rire, i feaut du sérieux. Cha fait eine<lb/>paire d’ainnées qui n' d’a qui vol’tent que l' picard i n' soiche pus eine lanque d' rious, mais<lb/>l’espressieon de tous les sintimints et situatieons. Ch’est vrai qu’i-a d’ bieaux tesques su les<lb/>mineurs, l’s ouverriers, su l' nostalgie du temps passé, de l' famille et du pays. Mi, j' veux bin,<lb/>mais i n' feaut pos oblier que les pus bellés paches, surtout les ceulles que les gins i s'<lb/>raminvrent, ch’est souvint ç' qui est comique. L’ Brouteux dins ses pasquilles, Paul Mahieu<lb/>dins ses dits du cat-huant, l’ patois du Nord de Simons, les garlouzètes picartes de Jul' du<lb/>Tchun. Lafleur d' chés Cabotans, ch’est tout sauf ein trisse; les monoloques de lardez i seont<lb/>écrits pou faire rire; Brûle-Maison i-aimeot bin faire ind’ver les Tourquenneos...<lb/>Ch’est tous ces gins-là qu’on devreot avoir pou juger du picard, vu qu' ch’est eusses qui<lb/>seont nos pères. Seul’mint, ch’est à croire qu’asteur, on a d’s éteignoirs, des bonnets d’ nuit,<lb/>qui vol’tent pousser l' picard dins l'raqueontache des misères du temps.<lb/>l-a des moumints, on s' rattind à intinte l' cancheonne « Les roses blanches » cantée par<lb/>Berthe Sylva ou vir el film « Le voleur de bicyclette » de Vittorio De Sica.<lb/>Ch’est ainsin que s' fait l’Histoire : cha baloche d’ein côté, puis d' l’eaute, et infin on<lb/>s’ortrouève d’apleomb au mitan.<lb/>Ch'est pos tout cha, je n' participe pos pou perte, adeon, j' vas d’voir approuver d'<lb/>m’adapter.<lb/>J' vas queusir ein migrant. Ou puteôt neon, eine migrante. Parler des feimmes, ch’est dins<lb/>l’air du temps. Avé les féminicites, les crassés affaires dins l' cinéma et le sport, l' portache<lb/>du voile et “tout ti quand ti", comme on dit, cha devreot aller.<lb/>Pou ête seûr que cha plaît, elle deot ête malingampe, aveule, sourde, à mitan tout quitte.<lb/>Elle deot ête in positieon d’ein heomme qu’elle ne sait pus qui qu' ch’est obin qu’i l’a laichée<lb/>caire obin pus simpelmint qu’i-a défunqué.<lb/>Dins l’archelle aux maladies, j' vas bin li teuver eine croque de scrofuleusse au treosième<lb/>degré, obin qu’elle a les poquettes volantes qu’on direot ein fier à waufes, ou, pus pire,<lb/>quelle a l' sida ou l' nouvieau virus à la mote.<lb/>J' vas li sortir eine paire d’infants qu’elle aveot d’jà eus dins l' pays d' dusqu’elle dérive. J' li in<lb/>mets deux, ein garcheon et eine fille. Trop, cha s’reot abuser et je n' pourreos pos faire<lb/>acroire m’n histoire. I n' doivtent pos ête propes su eusses. Ch’est mieux si ch’est des<lb/>méguerleots acrapés qu’is eont été norris dins l’ brouillard qu’i n' véyeottent pos leu<lb/>n’assiette, et qu’is eont l' niflette à candelles. Pou l' treosième qu’elle attindeot, elle l’a<lb/>perdu dins l's événemints.<lb/>Elle a fait d’s études. Elle s’reot docteur, pou soigner les gins, ou les biêtes, ou eine séquoi<lb/>ainsin. Elle a d’vu d’salter à cause des bombardemints. Elle l’a récappé belle quand s'<lb/>maseon i-a été dégringuée. Asteur, elle n’a pus rien. Pus d’ logemint, pus d’ouvrache. Jusse<lb/>ses infants. C' qu’elle a acore, ch’est des pinderleots in or qu’elle aveot sur elle quanç' que s’<lb/>maseon i-a parti in l’air. Ch’éteot des présints qu’elle aveot orchus de s' manman su s' lit d’<lb/>mort, quand elle est partie d' chagrin au moumint où des soldats i-eont fusillé s’n heomme.<pb n="Picard_Concours_2020_59_p2.png"/><lb/>Elle orvind ses bijoux pour payer ein passeu et s’in aller fin léon de s' pays dusqu’elle n’a pus<lb/>rien à rattinte. Elle aveot tout d' même pu warder ein p’tit peo d' sous d' côté, mais on li a<lb/>agripé pindant l' voyache.<lb/>Infin, après bin des russes in mer, elle arrive avé ses infants au bord d’ein pays dusqu’on li a<lb/>dit qu’i-aveot la paix et des gins prêts pou l’s accueillir. Au lieu d’ cha, ces gins voleottent les<lb/>ruer de r’tour à l’iéau et les rinvéyer dins leu pays. I n' d’a même qu’i-eont tiré d’ssus à<lb/>queops d' fusil.<lb/>Hureus'mint, des policiers i-eont v'nu et l's eont déposés dins ein camp espécial pou<lb/>réfugiés. Mais intertemps, dins l' batieau, l' pétite fille i-aveot attrapé des colipes. Elle aveot<lb/>mau à s’ vinte à forche d’avaler de l' crasse iéau. I' garcheon i s’aveot fait à s' gampe eine<lb/>coichure qui-aveot tourné mauvais et qu' l’oche i commincheot à ête mutri. Is eont eu l'<lb/>sanche que leu manman i-éteot docteur et qu’i-aveot !' matériel dins l' chintre dù qu’on les<lb/>aveot plachés.<lb/>Maugré ceulle banse d' malheurs, is eont fini pa arriver dins ein villache. ls eont orchu eine<lb/>pétite baraque. Ch' n’éteot pos Byzance ni l' paradis, mais ch’éteot mieux qu' leu maseon<lb/>campée dins leu pays.<lb/>Seulemint, i d’meureot l' pus grand problème. Les gins i l's orwéttieottent avec ein air<lb/>soucard. I n’éteottent pos contints, disant que l’s étringers d’ailleurs is éteottent mieux<lb/>servis que les ceux nés natifs du villache, qu’eusses is aveottent ouvré toute leu vie pou<lb/>orchevoir eine ortraite d’ claque-chabeots. Toute l' jalous'té i wideot ainsin avé d’s orgards<lb/>mal-moutrants et des meots comme des piques d' fourque. Mais beon, ces pauves gins i n'<lb/>comperdeottent pos tout ç' qu’i s' diseot, surtout quand ch’éteot dit in picard. Ch’éteot<lb/>acore pus pire pou l’s infants à l’école. Is orcheveottent des boucas su leu carnassière in<lb/>rintrant au soir.<lb/>Infin, rien n’alleot bin, tout i-alleot mau.<lb/>Quand on écrit eine histoire ainsin, i n' feaut pos abuser des détoules du malheur, sineon les<lb/>liseus i d’vienn’tent inrostés et comme jus d’haleine. I feaut treuver eine fin hureusse qui-<lb/>acruit l' couan d' l’ouèl, comme à l'mote du cinéma américain.<lb/>L' migrante, qu’on n' conneot même pos s' neom fellemint qu’i-est difficile à dire, elle<lb/>porméneot au leong du terrain d' fotballe. Tout à n’ein queop, elle intind berler les jeones et<lb/>l's intraîneus. l-aveot ein jeueu qu’i-éteot rétindu au mitan du terrain. I n’ormueot pus et<lb/>tertous i frioleot tout autour. Elle a compris ç' qui s' passeot et elle a queuru vir. Elle a fait<lb/>orculer l's orwettiants. L-aveot ein silince de mort, tertous i-aveot ravalé s' lanque. Sans s'<lb/>débalter, elle s’a atusé à faire orvénir à li l' ceu qu’i-aveot perdu conscieince. Quand i-a<lb/>rouvère ses is et d’mindé dusqu’i-éteot, les gins i-eont déloyé leu lanque pou ormercier l'<lb/>migrante qui aveot réussi ç' miraque. I n' d’aveot nu qui saveot qu’elle éteot docteur.<lb/>I n’a pos faullu lommint pou qu' l’événemint i soiche raqueonté de l'buvette du fotballe au<lb/>bistreot du chintre, puis au boutique et ameon toutes les caquettes du villache.<lb/>Elle a été orchue à l' maseon communale pou acte d' bravoure. Quand i-eont su qu’elle éteot<lb/>docteur, vu que l' villache i-éteot dins ein désert médical, les édiles i li eont installé ein<lb/>cabinet d' soins dins eine pus belle maseon. Depuis, tertous i li dit bin "banjour, docteur",<lb/>même si n' sav'tent toudi pos dire s' neom.<pb n="Picard_Concours_2020_59_p3.png"/><lb/>tine histoire parelle, cha devreot plaire. Ch’est bin fich'lé, vu qu' cha orprind toutes les<lb/>fichelles du moumint. J’areos pouvu rajouter d’s histoires de buveus, parler d’alandatieons,<lb/>d' fu d' forêt et d’s eautes imbroules, mais i feaut in warder pou l' prochain cancours.<lb/>I reste l' titre. In mettant l' meot “misère" à l' beonne plache, cha va rattirer les liseus du<lb/>picard moderne. Asteur, ch’est oute.<lb/>Adeon, à l'feos qu’i vient.<lb/>Lexique: riou : rieur / s' raminvrer : se souvenir / balocher: balancer / d’apleomb: en<lb/>équilibre / mitan : milieu / approuver : essayer / queusir : choisir / cras: sale/ malingampe :<lb/>boiteux / aveule : aveugle / tout quitte : niais / ête in positieon : être enceinte / défunquer :<lb/>mourir / archelle : étagère ! croque : maladie / poquettes volantes : varicelle / waufe:<lb/>gaufre / méguerleot : maigrichon / acrapé: sale / niflette : rhume/ candelle : morve/<lb/>d’salter : s’enfuir / dégringué : démoli / pinderleot : bijou / peo : peu / agriper : chaparder /<lb/>russes : difficultés / colipes : coliques / coichure : blessure / mutrir : pourrir / banse : panier /<lb/>camper : exploser ! soucard : hypocrite / ouvrer : travailler / claque-chabeots : indigent /<lb/>mal-moutrant : de travers / fourque : fourche / bouca: galet / carnassière : cartable/<lb/>détoule : ennui / inrosté : fatigué, enivré/ jus d’haleine : essoufflé / acruir : mouiller /<lb/>couan : coin / ouèl : œil / tout à n’ein queop : soudain / berler : crier / frioler : s’agiter /s'<lb/>débalter: s’énerver ! s’atuser: s’appliquer ! déloyer: délier / nu : aucun / caquette:<lb/>bavarde ! alandatieons: inondations / fu : feu loute : terminé</div>
    </body>
  </text>
</TEI>
